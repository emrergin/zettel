İktisat deyince aklına para, faiz, döviz kurları, yatırım kararları gelen insanlara başka türlüsü demek için klasik bir tanıma sığınıyoruz. “Sınırlı kaynaklarla sınırsız ihtiyaçlar” dan geçiyor yolumuz. Oysa iktisat, daha da temelde bir sorunla ilgili. Öncelikle her sosyal bilim gibi insanların davranışlarına odaklanıyoruz iktisatçılar olarak, sonra da sosyal bilimlerin bilim olmayı en çok umursayanı olarak tekrarlanabilir gözlemlerin üzerinde duruyoruz.  

Tekrarlanabilir gözlemler ifadesinden anladığımız, gözlemci herkesin üzerinde anlaşabileceği bir olgu. Yani, insanların ne hayal ettiği, neye yakınlık beslediği, ne düşündüğü, küçükken hangi travmaları yaşadığı gibi spekülatif konulara hiç girişmiyoruz. İnsana dair tekrarlanabilir gözlemler deyince, iktisat biliminin kurucuları diğer bilimlere öykünmüşler. Fizik nasıl yere eğik atılan gülleleri, birbirini çekiştiren kasnakları inceliyorsa, iktisatçılar da çarpışan atomlar gibi birbirlerini etkileyen ve sürekli hareket halinde olan insanları inceliyorlar. Buradaki hareketten, bizim, iktisatçıların anladığı da hayatta karşımıza çıkan kararlardan hangisini verdiğimiz.   

Bir kişi hayal edelim, birlikte oturuyoruz. Ona çay mı kahve mi içersin diye soruyoruz, çay diyor. Ama evde çay yokmuş. Süt varmış. Süt mü kahve mi diye soruyoruz, kahve diyor. “Peki süt mü yoksa meyve suyu mu? Çayla meyve suyu diye sorsam hangisini isterdin peki?” Eğer misafirimizin bize kızmayacağından eminsek, evde bulunan bulunmayan bütün içecekleri ikili ikili kendilerine sorabilir ve cevaplarına göre en sevdiği içeceği, hatta yetmiş ikinci en sevdiği içeceği bu yolla öğrenebiliriz. Elimizde en tepesinde, diyelim ki, dibek kahvesinin, en aşağısında ramazan şerbetinin bulunduğu bir liste kalır.  

İktisatçıların tamamı işte bunun gibi listelerle çalışıyor. Elimizde her birinin bir sonrakinden daha çok tercih edildiği listeler var. Genel olarak insanların bu listelere göre davrandıklarını düşünüyoruz. Dikkat ederseniz, bunu yaparkenki biricik varsayımımız da insanların karar verirken tutarlı olduğu. Bu tutarlılık türlü türlü olabilir elbette, sürekli evlâdının kendisinden daha fazla yemesini isteyen bir insan da tutarlıdır meselâ. Bencillik de konuya yabancı insanların ellerinde olmadan fazlaca genelleyip, iktisadın ele aldığı tek insan tipi sandıkları bir tutarlılık çeşidi. Kısmen de haklılar, çünkü ifade etmesi olduğu kadar, modellemesi de en kolay tutarlılık çeşidi bencillik.  

Bu yazıda tutarlılık konusuna daha fazla girmeye gerek yok. Kısaca, eğer insanların herhangi bir davranışını bunun gibi listeler üzerinden modelliyorsak yaptığımıza iktisat deniyor. Bunun bir doğal uzantısı, bir bardak çayla iki bardak sütü de kıyaslamamıza izin veren fayda fonksiyonları. Yahut kişilerin sıraladıkları seçenekler başka kişiler ise eşleştirme teorisine giriyoruz. Nasıl kullandığımızdan bağımsız olarak, her birinin bir sonrakinden daha çok tercih edildiği listeler, iktisat teorisinin her yanındaki temel gereç. Bu listelerin de farklı seçeneklerin kıyaslarına dayandığına zaten değindik. Yani, İktisat’a, kişilerin yaptıkları tercihleri genel itibariyle modelleyen bir “Seçme Teorisi” desek gerçekten pek uzaklaşmış olmayız.  

Şimdiye kadar Sosyal Seçim Teorisi yerine, bir “Kişisel Seçme Teorisi Olarak İktisat”a girizgâh yaptık. Konuyu biraz genelden aldım ama Sosyal Seçim Teorisi’nin İktisat Teorisi’nin neresine düştüğünü anlatmak için bu girizgâh gerekli. İktisadın tek tek insanları nasıl tahayyül ettiğini bilmeden toplumun seçimlerini nasıl modellediğine sıçramamış olduk.  

İnsanların karar alırken tutarlı olduğu varsayımının en doğal uzantısı, toplumların da hareket ederken bir geleceğe doğru değil de diğerine doğru yönelirken tutarlı oldukları. Bu anlayış beraberinde toplumları da sağı ya da solu, Doğuyu ya da Batıyı sıralayan, sonrasında da bu sıralamanın gerektirdiği gibi davranan varlıklar olarak görmeyi getiriyor. İlk baştaki sıralamaların buraya tezahürünün ve bu matematiksel kişileştirmenin biraz soyut kaldığının farkındayım. Ayakları yere basan, daha somut bir örnekle konuya biraz açıklık getirmeye çalışacağım. Kişisel Seçme Teorimizden, Sosyal Seçim Teorisine geçişimiz bu örnekle olacak.  

Üç kişilik bir ailemiz var. Kemal Bey, eşi Leyla Hanım ve kızları Meryem. Kemal Bey, iktisatçı arkadaşının ısrarlı sorgulaması sonucu öğrendiğimiz şekliyle çerezlerden en çok Antep fıstığını, hemen ardından bademi, üçüncü olarak da cevizi seviyor. Kemal Beyin sıralamasını kısaca şöyle gösterebiliriz. Kemal = Antep Fıstığı - Badem - Ceviz. Bu gösterimi daha da kısaltmak istersek, K=ABC. Leyla Hanım ise kocasıyla bu konuda farklı düşünüyor, ona göre ceviz diğer ikisinden üstün, ancak Antep Fıstığının bademden daha iyi olduğu konusunda kocasıyla hemfikirler. L=CAB. Son olarak, Meryem’e tercihlerini soruyoruz ve M=BAC olduğunu, yani en çok bademi, en az ise cevizi sevdiğini öğreniyoruz.  

![](https://lh5.googleusercontent.com/3aJEtLRFZ1vO2-XpDauG-UugjTmsuU4H_3xMNAlgBAFN9RrIM4RI4ZhnUExYyJ0H8yktuaD0ulcjzS5SXyJqWFdVI8yWa7cERSwX_dyzreVHmALBwBreiNRnK_DsHM_fx3lS1viu)

Şimdiye kadar kişilerin bireysel tercihlerinden farklı bir şeye değinmedik. Söylediğimiz her şey hâlâ “Kişisel Seçme Teorisi”nin sınırları içerisinde. Tek tek kişilerinin sıralamalarını bildiğimiz bu sevimli ailenin, tek bir irade olarak çerezleri nasıl sıralayacağına nasıl karar verebiliriz? İşte Sosyal Seçim Teorisi’nin merkezinde farklı iradeleri belli bir usulle, bir algoritmayla birleştiren bu metodlar var. Yukarıdaki örnekten hareket edelim. Hepimizin bildiği seçim metodlarıyla burada sonuca ulaşmak imkânsız, çünkü her üç çerezi en çok seven birer kişi var, çoğunluğa ulaşamıyoruz. (Aklınızdan çerez için kurulmuş bir koalisyon düşüncesini çıkarın.) Böyle olunca kişilerin farklı alternatifleri nasıl sıraladıkları bilgisinin tamamını kullanmalıyız. Peki bunu yapmanın en doğal şekli nedir? Tercihlerin ne olduğuna bakmadan evin hanımının ne istediğini seçsek olur mu? Yahut herkesin tercihlerinde en az ilk ikiye girmiş Antep Fıstığını seçsek? Bunun gibi herhangi bir metod seçersek, hem burada bizi çözüme kavuşturabilir hem de başka tercihlerin temsili konusunda da kullanılabilecek genel fikirler verebilir.  

Biz Sosyal Seçim Teorisiyle ilgilenenler, farklı kişilerin tercihlerini makul bir şekilde bir araya getirmeye odaklanıyoruz. Bunu yaparken de her konuya farklı bir metod geliştirmek yerine, metodların kendisine yoğunlaşıyoruz. Böyle olunca gündelik siyasetten biraz uzaklaşıyor ilgi alanımız, veri toplamıyoruz meselâ, seçim öncesi anketler ilgimizi çekmiyor. Bunun yerine, ülkelerin kullandığı seçim sistemlerinin hangi ilkeleri sağlamadığından bahsedebiliyoruz. İnsanların oy kullanmamayı tercih etmesinin seçim sisteminin hangi özelliğinden kaynaklandığını düşünebiliyoruz. Bunun dışında siyasiler arasında birisini desteklemeyi gerektiren konularda sessiz kalıyoruz.  

Siyaseti konuşurken haklılar ve haksızlar düzleminden, kimlik siyasetinden, ben tek siz hepiniz mantığından dışarı çıkamayınca, “seçimlerin sağlaması gereken ilkeler” gibi bir ifade muğlak kalabiliyor. Çünkü bunu söyleyince yaptığımız ve konuştuğumuz siyaset değil de metasiyaset oluyor. Etiğe kayıyoruz, siyasetin felsefesine iniyoruz yahut siyasetin felsefesine çıkıyoruz. Oysa bazı ilkeleri anlamak için bu kadar da derine inmeye, yukarılara çıkmaya gerek yok. Başlığımız “Sosyal Seçim Teorisi”ne giriş olduğundan, gücümüzün yeteceği birkaç ilkeyi burada örneklerle izah edeceğim.  

Sözgelimi, yukarıdaki ailemiz akşam hangi çerezi yiyeceği konusunda oylama yapıyorlar. Herkesin tercihleri kayda geçiriliyor. Ailemiz kendi seçim metodunu kullanarak, ceviz yemeye karar veriyor. Tam bu karar uygulamaya konacakken, Meryem, babasının tercihleri kayda geçirirken, annesiyle kendisinin tercihlerini birbirine karıştırdığını fark ediyor. Ve seçim sonucuna itiraz ediyor. Meryem’in itirazı mantıklı mı? Eğer seçim sistemi anonimlik şartını sağlamıyorsa, yani her kişinin oyu kişilerin kim olduğundan bağımsız değerlendirilmiyorsa, Meryem itirazında gayet de haklı. “Seçim” deyince aklımıza gizli oy zaten geldiğinden bu ilkenin gayet doğal olduğu bir gerçek. Ama tabi bu prensibin önemini azaltmıyor.  

Seçimlerin sağlamasını istediğimiz başka bir ilkeyi anlamak için, örnek bir seçim sistemi üzerinden konuşalım bu kez. Seçim sistemimiz şöyle desin: “Eğer en az bir kişi cevizi en sevdiği çerez olarak belirtmişse bu akşam ceviz yiyelim. Aksi takdirde en az bir kişi…” Devamını okumadan bile bir şeylerin ters gittiğini anlıyoruz. Seçim sistemimiz, kişilerin oylarına bile bakmadan seçebileceğimiz alternatiflere bir öncelik sırası koyuyor. Alternatiflerin oyları henüz hesaba katmadan birbirinden farklı değerlendirildiği seçim sistemleri tarafsızlık (neutrality) ilkesini sağlamıyor.  

Bunun gibi hepimizin seçimlerin sağlarsa iyi olacağı üzerinde kolaylıkla anlaşabileceğimiz bir sürü ilke düşünebiliriz. Meselâ, eğer evdeki herkes badem yemek istiyorsa, seçim sistemimiz de sonuç olarak bademi vermeli. Bu ilkeye vatandaşın egemenliği (citizen sovereignty) deniyor. Eğer seçim sistemimizde insanları oy verirken tercihleri hakkında dürüst olmamaya yönelten mekanizmalar varsa, (meselâ seçim barajı) bu seçim sistemleri strateji-geçirmezlik (strategy-proofness) ilkesini sağlamıyor. Buna benzer bir şekilde, eğer seçmenler, bazı durumlarda, seçim sisteminin detaylarından ötürü seçime gitmeyerek istedikleri adayın kazanma şartını artırabiliyorsa, bu seçim sistemi de katılım şartını (participation criterion) sağlamamış oluyor. Bunun gibi, tanımları gittikçe giriftleşse de, sonuç olarak Sosyal Seçim Teorisi’nin uğraştığı ilkelerin her biri, kişilerin tercihlerinin en adil ve en etkin ve en kapsayıcı şekilde bir araya getirilmesi hakkındadır.  

Kişilerin iktisatçılar tarafından nasıl modellendiğini, bunu bir toplumun tercihlerine nasıl evirebileceğimizi konuştuk. Yetmedi, kişilerin tercihlerinden toplumun tercihlerine ulaşabilmemizi sağlayan yöntemler hakkındaki bazı beklentilerimizi de genelgeçer, farklı bağlamlarda da gözetilebilir ilkelere dönüştürdük. Peki sonra? Bundan sonraki anlatacaklarım aslında şu anki Sosyal Seçim Teoristlerinin mesailerini asıl harcadıkları kısım.  

Öncelikle hangi seçim metodlarının hangi ilkeleri sağladıkları, bu ilkeleri hangi durumlarda, hangi özellikteki toplumlarda sağladıklarının matematiksel ispatlanmasıyla ilgileniyoruz. Bir kuralın şu ilkeyi, şu ilkeyi ve de şu ilkeyi sağlayıp sağlamadığını ayrı ayrı kontrol edebiliriz. Farklı adalet ölçütlerinin hangilerinin bir kural tarafından sağlandığı kendi başına da önemli elbette. Bunun yanında, daha önce keşfedilmemiş seçim sistemlerinin tanımlanması da odağımıza dahil.  

Sonra karakterizasyonlara ve imkânsızlıklara geliyor sıra. Birden fazla adalet ilkesinin kesişiminde hangi kuralların olduğu da bizim için önemli olabilir. Meselâ bir seçim metodu seçmek istiyoruz ve ülkece bu konuyu tartışırken, anonimlik (yani oyların kişilerden bağımsız değerlendirilmesi) ve tarafsızlık (seçim sisteminin adaylar arasında oylardan bağımsız bir ayrım yapmaması) ilkelerinin bizim için çok önemli olduğuna kanaat getirdik. Bundan sonra sadece bu iki koşulu sağlayan seçim metodlarını değerlendireceğiz. Olası bütün seçim metodlarından daha küçük bir kümeyle ilgilenmek elbette işimizi kolaylaştırıyor. Ancak dahasını da yapabiliriz. Bir üçüncü ilkeyi de konuşmaya başladığımızda, ilgilendiğimiz seçim metodlarının sayısı haliyle azalıyor. Seçimlerden beklediğimiz makul şartların sayısı arttıkça hesaba katacağımız seçim sistemlerinin de sayısı azalıyor haliyle. Bir yerden sonra, elimizde tek bir seçim sistemi kalırsa, buna karakterizasyon diyoruz.   

İyi bir tanım için söylenegelen, “efradını cami ağyarını mani” ilkesini aslında burada motamot uygulamış oluyoruz. Çünkü bir yandan bir seçim metodunun hangi ilkeleri sağladığından bahsederken, ele aldığımız ilkelerin kesişiminde olmayan diğer seçim metodlarını da dışlamış oluyoruz. Her seçim usulünü taşıdığı pek çok ilkenin kesişiminde, o ilkelerin birlikte bulunmasının tezahürü olarak görmek, bize seçimlerin medeniyet için sadece sonuçları sebebiyle mühim olmadığını hatırlatıyor.  

Eğer işin ucunu kaçırıp gereğinden fazla koşulu bir arada ararsak, bu sefer imkânsızlık elde edebiliyoruz. Yani koşulların kesişiminde bir değil de, sıfır adet seçim metodu bulunabiliyor. İlgilendiğimiz koşulların tamamı da seçim metodları hakkındaki makul beklentilerimiz olduğundan bu aslında genel anlamıyla demokrasi hakkında bir şeyler söylüyor. Ne kadar makul olursa olsun, bütün beklentilerimizi aynı anda karşılayacak bir seçim sistemi olamayacak, bazı bağlamlarda, bazı “mantıksızlık”ları kabul etmek durumunda kalacağız, kendimizce “en iyi” seçim usulünün bile birtakım zayıflıkları bulunacak.   

Burada küçük bir parantez açmak istedim. “Bir kelimenin alfabenin bütün harfleriyle aynı anda başlayamayacağı” bilgisi ve “bir kelimenin alfabenin iki farklı harfiyle aynı anda başlayamayacağı” bilgisinin her ikisi de birer imkânsızlık belirtiyor. Ancak, takdir edersiniz ki, ikincisi kelimeler, harfler ve başlamak kavramının buluştuğu yer hakkında bize daha somut bir bilgi veriyor. Biz de en temeldeki çatışmaları daha rahat görebileceğimiz, seçimlerden farklı beklentilerimizin arasındaki uyuşmazlığı ayan beyan edecek ispatları daha bir seviyoruz.  

Eğer adalet algımızın olmazsa olmaz tarafları, haddinden fazla giriftse, bizim için makullük bir sürü mantıklı argümanın tamamını aynı anda sağlamayı içeriyorsa, hiçbir makul seçim kuralı bulamayacağız demek oluyor bu. Modern algımızda, ülkemizde ve Batı’nın etkisini gösterdiği diğer ülkelerde demokrasiye hani neredeyse ulvi bir anlam yükleyen yaklaşımın karşısında kalıyoruz ister istemez. Yani yaptığımız bir yanıyla demokrasiyi ve demokratik süreçleri daha iyi anlamak ve tartışmaya bir doğrultu vermekken bir yanıyla da her demokraside mündemiç eksiklikleri, posasından gündeminden ideolojisinden arınmış halinin üzerinde çalışırken bile kaçınamayacağız bir şekilde görmek.  

Peki ne yapılabilir? Bazı ilkelerden kesinlikle feragat etmemiz gerektiğini artık biliyoruz, peki hangi ilkelerden? Bu ilkelerin hangisini arkada bırakabiliriz? Bu sorunun evrensel, her seçim bağlamına uygun bir cevabı var mı, yoksa konuya veya topluma göre öncelikleri değiştirmeli miyiz? Farazi olarak çok önemli duran bir kıstasın pratikteki etkisini gözlemleyemediğimizde bu, onu artık önemsememiz gerektiği anlamına gelir mi? Sosyal Seçim Teoristleri aslında bu gibi sorulara ulaşıyorlar, ancak soruların cevapları çoğunlukla teorinin içinde ele alınmıyor. Elimizde seçimlerden neler beklediğimizin kusursuz bir ifadesi, ve hangi metodların hangi beklentilerimizi karşıladığına dair son derece keskin bir çerçeve var ama gündelik uygulamalara gelince çok da bir şey söylemiyoruz.  

Yukarıda, yaptığımızın meta siyasete, siyaset etiğine, siyaset felsefesine benzediğini söylemiştim. Nasıl ki felsefeciler içinde yaşayageldiğimiz normlar ve kurumlar hakkında düşünmek için mantık, kavram tarihi, karşılaştırmalı okumalar vesaire kullanıyorlarsa biz de seçimleri incelerken mantığın, matematiksel objelerin, kombinatoriğin ve ağ teorisinin özelliklerinden yararlanıyoruz. Araçlarımızın doğası gereği, biz sonuçlarımızdan daha eminiz, bir karakterizasyon bizi oldukça heveslendiriyor, sağlam bir imkânsızlık makalesi bütün bir sahanın çalışanlarını depresyona itebiliyor. Ancak yine araçlarımızın doğası gereği, uğraşlarımızın soyutlamalardan yeniden dünyaya inebilmesi o kadar da doğrudan olmayabiliyor.
  
Büyük cümlelerle anlattığımız konunun kapanışını biraz kısık sesle yapalım. Her ne kadar gündeminden, birbirine doğrultulmuş parmaklardan arındırılmış bir siyaset metodolojisine hepimizin ihtiyacı varsa da oturup herkesin işine yarayacak ilkeler üzerine kafa patlatmak için öncelikle uzun vadede de birbirine maruz kalacak, birbirine muhtaç bir toplum olduğumuza ikna olmalıyız. **Demokrasinin bütün zayıflıklarından bağımsız olarak, herkesin sevmeyeceği bir tarafı var çünkü: Bazen bizim dediğimizi demeyebiliyor**. Siyasi partiler kuruluş amaçları gereği, halkın fikirlerini daha doğrudan, gürültüden arınmış bir şekilde aktaran sistemlerle ilgilenmekten ziyade seçim kazanmaktan ibaret kendi amaçları üzerine yoğunlaşacaklar. Burada, demokrasiyi yetiştirecek ve onu adam edecek iradenin kendi siyasi bilincine ulaşmış bir sivil toplumdan geçtiğini hatırlamak gerek. En başa yeniden dönecek olursak, iktisatçıların, toplum modellemesi için yaptıkları en büyük varsayım, toplumdaki kişilerin tutarlı oldukları. Bu kolektif tutarlılığı akla yatkın bir şekilde kolektif hareketlere dönüştüren metodları ancak ondan sonra hayal edebiliyoruz. Elbette bütün bu yazıda geçen metodların ve kaygıların herkesin tek tek aklını kaybettiği yahut birilerine emanet ettiği toplumlarda geçerli olmasını bekleyemeyiz.