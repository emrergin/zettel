Her şey dün başlamıştı ama her şey zaten dün başlar, yarın başlayan hiçbir şey yoktur. Yarın dünün devamıdır.

Ama siz hem dünü hem bugünü biliyorsunuz, belki şimdi bu satırları okurken bile ağzınızda maske var. Bu öyküyü tutup da buraya nasıl geldiğimizi yeniden işitmek için okumuyorsunuz.

Onun yerine yarından bahsedelim, ertesi günden. Öbürkünden. Şirketlerin birisi telefonları eğilip bükülür yaparken, bir başkası maskelerin şekline girenini yapmıştı, o günden bahsedelim. 2021'in sonları. Telefonlarda zaten çeviri programları vardı, GPT-3 2020'de tamamlanmıştı, Neuralink'in ilk duyurusu 2020'de yapılmıştı. Sonrasında olanlara şaşırmak mantığa sığar mı? Her şey çoktan oldu, sizin yarısına henüz gelemediğiniz bu öyküyü okuyup bitirdi herkes, sizin üzerinde düşünmenize gerek kalmadan, bu öykünün içerisinde yaşayıp öldü insanlar.

Devrimler oldu, savaşlar oldu, bombalar düştü, kaçtı insanlar, insanlar kaçtı, hayvanlar sınır boylarında silahlarını temizlediler, ama kanal değişti, kanal değişti, konu değişti, krizlerin arasına reklâmlar girdi, kolaylıklar üstüne kolaylık, bulaşıklarımızı bizim yerimize yıkayan makineler, duvar silme makineleri, mısır patlatma makineleri ve bizim yerimize düşünen makineler.

Kategorizasyon farkı değil, niyet farkı da değil, derece farkı sadece. Eldiven takınca elleri üşümeyen bir insan, yokuş aşağı hızlanarak giden bir insanın ayağındaki patenler, teklemeden yüz kırk yedi dili şakır şakır konuşan insanların kafatasının içinde ve dışındaki yamalar, çipler ve cepler. Yarısı sanal yarısı değil ama bu iki yarı birbirine temas ediyor, aralarında kabloları da var, kablolar sanal mıdır değil mi?

> Maske kuralına uymak ama aynı zamanda yüz ifadelerinizle iletişimin hakkını verebilmek mi istiyorsunuz? O zaman bu habere çok sevineceksiniz! Duygu durumunuzu yansıtan yüz maskelerimiz...

Kapsama alanlarının dışındaki yalnız insanlar. Rüzgâr esiyor, üşüyorlar. Devrimleri onlara anlatan yok. Tek dil biliyorlar ve sadece tek dili konuşabiliyorlar. Onu da konuşacak kimseleri yok. Konuşacak konuları da yok. Evrenin gettosundalar, meselâ Plüton'dalar, bir asteroidin üzerindeler, hayatsız bir galaksinin merkezinde, sosyal medyanın dışında.

Yok olmaları iki kuşak sürdü. Diğerlerinin hepsi artık kapsama alanında. Minarelerin kapsama alanından daha geniş, daha metal, daha teknik. Mühendislik harikaları, irili ufaklı, ince-uzun, birbirine eşit mesafeli aralıklarla dizilmiş, baz istasyonları. Babil kuleleri, bir tane değil, bir sürü. Birbirinden başka kimsesi olmayan.... Birbirinden başka hiçbir şeyi dinlemeye değer bulmayan insanoğlunun göğe uzattığı kibir çubukları. En ilkel tarafların tekniğin jelatinli ambalajlarında servisi. 

Dişlerini gösterek konuşamayanların devrimi. Ettiği küfrü yedi milyar insan anlasın isteyenlerin devrimi. Öksürürken ağzını kapatanların, ama elleri dolu olanların devrimi. Eklem ağrıları, halsizlik, koku ve tad alma duyularında azalma, gece yarısından sonra boğaz ağrıları. Ama iyileşenlerin devrimi, biriktirdiklerini harcamak isteyenlerin. Dil öğrenmek zorunda kalmayan turistlerin ve onları karşılayan dil bilmeyen resepsiyonistlerin devrimi. LED Işıklı, karşıdakine yüz ifadesi yerine bir emoji gösteren maskelerle başlayıp, gırtlaklara zımbalanan mikroçiplerle sonuçlanan devrim.

Her şey dün başladı, çünkü her şey dün başlar. Çok zaman oldu, maceramız başlayalı ve sonra bir devrime evrileli. Lâkin, bitmedi henüz. Ancak, Babil kuleleri yeniden, bir kez daha yıkılıp, darmaduman olunca, bizler yeniden birbirimizle konuşamaz hale gelince bitecek. 

