Ofisine çıktığında sekreteri ona ilk ziyaretçinin ona içeride beklediği haberini verdi. Tedirgince gülümsedi Florian. İçeridekini bekletmek istemediğinden koştura koştura gelmişti, ama üstünün başının ne durumda olduğunu tam da bilemiyordu. Üstünü başını düzeltmeye vakti olmamıştı. "[[Buluntu]], dedi sekretere, üstüm başım nasıl... Yolda gelirken düştüm de..." dedi.

Buluntu, ona şöyle bir baktı. "Bir şey görünmüyor efendim" dedi, ayağa kalktı, Florian'ın etrafında şöyle bir dolaştı. "Arkanız hep toz olmuş efendim" dedi. "Çırpayım mı?" Reddetti Florian. Buluntu'ya içerideki konuğa bir beş dakika gecikeceğini söylemesini rica etti. Sonra lavaboya geçti. Üstünü başını güzelce temizleyecek ve Yalvaç'ı düzeltecekti.

Yalvaç yolun başından şimdiye kadar "Babil kulesi yıkılacak" diye bağırıyordu. Ses ayarlarıyla uğraşmıştı, ancak hiçbir işe yaramamıştı bu. Sadece şimdi ses dalgalıydı, yer yer duyulmuyordu, yer yer ise bağırıyordu. Gelirken, karşıdan karşıya geçerken kulağına bağıran ses yüzünden az kalsın birisiyle çarpışıyordu.

"Babil kulesi yıkılacak" diye bağırıyordu Yalvaç. *Önce en büyüğü yıkıldı, sonra diğerleri.* 

Yalvaç kendisine babasının onuncu yaş doğumgünü hediyesiydi. O zamandan beri konuşmalarını biçimlendirmiş, sohbetlerine yardım etmişti. Hiçbir zaman teklememişti, Yalvaç'ın bir yardımcı değil de bir cihaz olduğunu hissettiren hiçbir şey olmamıştı. Daha da şaşırtıcı olan, herhangi bir kimseden de bu konuda bir şikâyet duymamıştı, hem gerçek hayatta, hem de SosyalUzay™'da. 

Şimdi ise ilk defa Yalvaç'ın bir cihaz olduğunu fark etmişti. Ne yapacağını bilemiyordu. Kulağındaki gürültüye tahammülü zordu. "Yalvaç" dedi parmak şıklatma komutlarından nihayet umudunu keserek. "Yalvaç." *Sesini düşür* Bu bir işe yaramadı. "Yalvaç" kelimesinden sonraki kelimelerin sadece düşünce seviyesinde kaldığını ve sese çeviremediğini fark ettiğinde, ilk kez paniğe kapıldı.

Aynaya tekrar bakmadan, üstünü başını düzeltmeden Buluntu'nun yanına gitti, Buluntu ona gülümsüyordu, "Buyrun efendim, misafirimize kahve yaptım ve kurabiyelerimizden verdim." *"Yalvaç, bozuldu."* diye bir düşünce geçti aklından, yutağındaki kıpırdanmayı, beynindeki akışı hissetti, bir elektrik sıçraması hissetti, ama düşüncesini sese dönüştürecek aparatı bozulmuştu. Elini boynuna götürdü. Parmağıyla Yalvaç'ın pençelerinin saplandığı boğazını gösterdi. 

Pençe ufacıktı ve bilmeyen gözler onu mikroskobik dikişler sanıyordu. Kendisi de öyle sanmıştı, bunca zamandır. Pençe görünmez bir el gibi ses tellerinin, üzerine, yani bir insanı diğerlerine bağlayan tellerin üzerine kapanmıştı. Sürekli uyuyordu, ama işte günü gelmişti ve bir atın iplerinden tutar gibi tutmuştu Florian'ın boğazından.

Buluntu gülümsemekle yetindi. "Efendim, canınızı sıkan bir şey olmalı." dedi. "Sizi daha iyi hissettirmek için yapabileceğim bir şey var mı?" diye sordu. Florian eliyle boynunu gösterdi. Kulağında Yalvaç kükrüyordu. BABİL KULELERİ YIKILACAK. Ayaklarıyla yere vurdu. Sonra gözleri odada bir imza tableti, açık bir bilgisayar, bir e-kâğıt aradı.

"Yalvaç, bozuldu." yazdı. İfadesiz bir yüzle okudu yazanı ve "Evet efendim" dedi Buluntu. "Ben de bu konuda sizinle aynı fikirdeyim. Ancak içeride misafirimiz bekliyor."