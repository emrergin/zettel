Kitapta iki tip alıştırma var.

#### Soru alıştırmaları nasıl uygulanmalı?
Bazen size bir soru ve cevap yazabileceğiniz bir alan sunulacak. Bu size bir sınavı çağrıştırabilir, ama aslında yapmaya çalıştığımız bunun tam tersi. Sizin bilginizi test etmiyoruz. Eğer ihtiyaç duyuyorsanız, araştırma yapabilirsiniz. Ancak, yapmanız gereken herhangi başka bir insanoğlunun cevabını değil, kendi cevabınızı vermek. Siz bir yazarsınız ve kelimeleriniz ve fikirleriniz sizin. Eğer başka birinden bir fikir "çalacaksanız", bunu layığıyla, çaktırmadan yapmanız gerekir. Bu yüzden ne zaman bir soru sorulsa, önce isterseniz araştırmanızı yapıp, sonra bütün materyalleri kapatıp, elinize kâğıt kalemi alıp soruyu cevaplayacaksınız.

#### Öykü alıştırmaları nasıl uygulanmalı?
Öykü göreviniz olduğunda, öyküyü yazmalısınız. Yalnız olmanın getirdiği atalet sizi yarım metinler üretmeye itmemeli. Bir göreve niyet etmeden o görevi okumayın. Niyet ettiğinizde, görevi okuyun ve kendinize üç gün süre verin. 

Bu üç gün işi çok önemli. Herhangi bir alıştırma metni bir hafta üzerinde çaba harcamayı haketmez. Yolun başında olduğunuzu düşünüyorum. Yazdığınız metinlerin kötü olması, yahut olması gerektiği kadar iyi olmaması oldukça doğal. Siz bununla baş etmek için bu kitabı aldınız ve en başında şunu hazmetmek önemli: Yazdıklarınızın küçük bir yüzdesi iyi olacak. Bu yüzde siz yazdıkça artacak, deneyimlendikçe her yazdığınızı sevmeye bile başlayabilirsiniz. Ama bu sebep sonuç ilişkisini tersine çevirmemeli. Yani, **yazarlar her yazdıklarını beğenen insanlar değildirler**. Yazdıkları çoğu şeyi beğenmezler. Bu onları sadece beğendikleri şeyi yazmaya değil, daha çok yazarak sevebilecekleri metinlere denk gelme ihtimalini artırmaya sevkeder.

Biz yaptığımız sanal atölyelerde, söz verdiği metni üç gün içinde bitirmeyenleri atölyemizden uzaklaştırıyorduk. Elbette size karşı bu kadar gaddar olamam. Bu yüzden gaddarlık görevini size bırakıyorum. Sizin için değerli bir eşyayı, sizin iyiliğinizi isteyen birisine hediye edip, "üç gün içerisinde sana kötü de olsa tamamlanmış bir metin getirmezsem bana geri verme!" diyerek kendinizi öykü yazmaya mecbur bırakabilirsiniz.

Bu kitap vesilesiyle bir sürü öykü yazacaksınız, bunların pek çoğu daha önce denemediğiniz metodlarla yazılacak. Süre kısıtını da hesaba katınca, yazdığınız metinlerin hepsini -hatta çoğunu bile- sevmeniz beklenmedik bir şey olur. Daha ziyade elinizde kitabın ders sayısı adedince, sonradan geliştirilmeye açık bazı metinler olacak, ve bu metinleri yazarken yazarlığın doğasına dair fikirleriniz şekillenebilir, diye düşünebilirsiniz.