# DERS 0: TANIŞMA

Merhaba! Herhangi bir sınıf deneyiminde, ilk dakikalar genellikle tanışmaya ayrılır. Ben de bu geleneği devam ettirmekte fayda görüyorum.

Öncelikle kendimi tanıtayım. Ben Emre Ergin. İktisat ve Matematik mezunuyum. Şu an bir üniversitede bir iktisat bölümünde öğretim üyesiyim, büyük ihtimalle siz bu satırları okurken de bir öğretim üyesi olmaya devam edeceğim. Uzmanlık alanım mikroiktisat, yani genel itibariyle aklınıza iktisat diyince gelecek faiz oranları, döviz kurları, işsizlik rakamları vesaire tam olarak uzmanlık alanıma girmiyor.

Hobilerim arasında, edebiyatla ilgilenmek, güzel müzikler dinlemek, dil öğrenmek ve bilgisayar oyunları oynamak var. Çok başlangıç düzeyinde, biraz da işim gereği kod yazabiliyorum.

Bu tanışmayı bir iş görüşmesine yahut bir CV özetine dönüştürmek istemem. O yüzden burada durayım, yine de oldukça şahsi ve samimi olmasına özeneceğim bu derslerde, kendim hakkında daha fazlasına ister istemez yer vereceğim.
Şimdi sizi tanımak istiyorum. Elbette teknoloji şu an buna el vermiyor. Ancak, yine de kendinizi nasıl tanıtacağınızı düşünmenizi istiyorum.

*Kimsiniz? Gelecekte nasıl bir insan olmak istiyorsunuz? Sizin için hayattaki önemli değerler neler? Edebiyat bu değerlerin neresinde duruyor? Edebiyatla tanışıklığınız ne düzeyde? Arkadaş mısınız? Sevgili oldunuz mu? İlişki düzeyiniz karışık mı? Edebiyatla olan ilişkinizde emek veren taraf siz misiniz, yoksa edebiyatın size bir şekilde yaptığı vaatlerden mi memnunsunuz?*

*Daha önce bir yerde yazdınız mı? Hangi türde yazdınız? Niçin o türde yazdınız? En sevdiğiniz yazarlar kimler ve o yazarların eserlerinde en çok neyi seviyorsunuz? En sevmediğiniz yazarlar kimler ve o yazarların eserlerinde en sevmediğiniz yan nedir? Sevmediğiniz edebiyatçıların beceriksiz olduklarını mı düşünüyorsunuz, yoksa onların edebiyat zannettiği şey aslında yanlış mı? Bu ikisi arasındaki ayrım sizce nedir?*

Diyaloğumuz farazi olmak zorunda değil elbette. Cevaplarınızdan benim haberdar olmamı samimiyetle istiyorsanız, bütün bu sorulara cevaplarınızı bana yollayabilirsiniz, ben de gücüm elverdiğince okurum.

[[Atölyenin Tarihi, İşleyişi]]
[[Tanışma Eleştirileri]]