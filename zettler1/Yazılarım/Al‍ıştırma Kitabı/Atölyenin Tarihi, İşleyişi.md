[[Ders 0 _ Tanışma]]

Gelelim derslerin işleyişine.

2019-2020 Akademik yılında, Bolu Abant İzzet Baysal Üniversitesi’nin Köroğlu Yazarlık Mektebi’nin üçüncü yılında, Öykü Atölyesi’ni ben yönetmiştim. Katılımcılar üniversite öğrencileriydi, ancak edebiyatla tanışıklıkları oldukça farklıydı. Aralarında çoktan bir öykü kitabı çıkarmış bir yazar da vardı, daha önce hiçbir öykü yazmamış bir yazar da vardı. Edebiyatla tanışıklıkları kadar, atölye kavramıyla tanışıklıkları da farklı farklıydı. Aralarında Köroğlu Atölyesi’nin ilk dersinden itibaren orada olanlar olduğu gibi, ilk öykü derslerini benden alacak olanlar da vardı.

Birbirinden bu kadar farklı bir gruba nasıl ders verilir? Bu soru atölyenin içeriğini ve alıştırmalarını düzenlerken sürekli aklımda olan bir konuydu. Doğrusu iyi bir meydan okuma.

Az önce bahsettiğim gibi, ben bir akademisyenim. Ders anlatmak, ders dinlemek, ders hazırlamak ve aktarılan dersin iyi aktarılıp aktarılamadığını ölçmek benim mesleğimin zaten rutini, angaryası. Ancak edebiyat gibi, insanların okul sıralarından çok, yolda yürürken, boş bir duvara bakarken öğrendikleri, ders gerekliliklerinden daha başka, çok da ölçüme gelemeyen tefekkürler ve bireysel çabalarla gelişen bir konuda, öğrenciler arasında bir standardizasyona gitmek oldukça zor.

Benim kendimce bulduğum çözüm şu şekilde. Öncelikle “Atölye” kelimesinin çağrıştırdığı zanaat mefhumunun arkasına sığınıyorum. Yani ders içeriğinin ne olduğundan bağımsız olarak, üretmek, ortaya eser koymanın kendisini vurguluyorum. Elbette aranızda daha iyi yazanlar olacak, ama onlar da, tıpkı benim gibi yazarak öğrenecekler. Elbette aranızda çok berbat yazacaklar olacak, belki de bu kitabı da sihirli bir dokunuşla yazarlıklarının üç beş ufak tüyoyla daha iyi hâle geleceğini düşünerek aldılar. Ama yağma yok. Tıpkı iyi yazarların yazarak daha iyi olacakları gibi, kötü yazarlar da yazarak iyileşecekler.


