Bir rüya gördüm rüyamda ses tellerim titriyordu nefes alıp veriyordum ve hırlıyordum ve gurulduyordum ve homurduyordum ve sesim yükseliyordu ve ağzımdan çıkıyordu sesim ama oradan değil sadece burnumdan da çıkıyordu, kafamın içinde dolaşıyordu kulaklarımı titretiyordu içeriden ve...

Ve korkuyordum ben bütün bunlardan korkuyordum korkmamak mümkün mü, ilk defa başıma geliyordu ilk defa konuşuyordum yani Yalvaç olmadan konuşuyordum ama bilmiyordum bunu rüyamda meğer Yalvaç diye bir şey yokmuş da başka şeyler varmış meselâ hıçkırık varmış, kekeleme varmış dil sürçmesi varmış aralarda durup düşünerek tane tane hızlı hızlı eğri büğrü yamuk yumuk dosdoğru ve dolambaçlı konuşma varmış.

Ağzımı araladığımda... Eğer öncesinde de burnum ile nefes aldıysam. Ciğerlerim hava ile dolmuşsa eğer... İçimde tutamam.

Karşımdaki bana kocaman gözlerle bakıyor, şaşırıyor ama neden şaşırıyor, bana benim gözlerimle bakıyor benim burnum karşımda delikleri küçülen kaşları oynuyor, bir şey söylemek ister gibi, istemiyor gibi, istiyor da söyleyemiyor gibi, çünkü şakağında vidalar eksik, gırtlağında güçlendiricileri yok, düşünceleri reklâmlarla bölünmüyor, ama düşündüklerini söyleyemiyor da, Yalvaç'ı yok, koparıp almışlar çünkü başkasına takacaklar.

Bir rüya gördüm ve rüyamda karşımdaki bana benziyordu, gözleri benimkiler gibi, elleri de benimkiler gibi, meğer ben de senmişim, senin gözlerinle bana bakıyormuşum, ellerim seninkiler gibi, çatır çatır çatlamışlar ama boğazıma dokunduğumda dokunabiliyorum, elimin altında adem elması, elimin altında bir yara izi, hafif kirli sakallar. Senin gözlerinle bana bakıyorum ve ağlıyorum, acaba hangimiz ağlıyor. "Sus" diyorum gırtlağımda senin sesin, senin sesin ama benimmiş de, titrediğini hissediyorum, bütün vücudum titriyor, öyle zelzele gibi değil, rüzgâr gibi bile değil, ama titriyorum ve hepsinden çok hissediyorum çünkü böyle türlüsünü hiç söylememiştim.

Susmuyorsun. Ama sesin de çıkmıyor. Delicesine acizsin, bana bakıyorsun ama konuşamıyorsun. Çünkü Yalvaç'ın yok.

Sana bakıyorum sen benmişsin, gözlerin çekik, ama Çinli değilsin, Allah korusun. Seni Çinli sanarsam ağlardın, biliyorum çünkü sen bensin, ama şimdi ben sana sadece gırtlağımdaki yara iziyle benziyorum. Yoksa hiç benzemiyorum, hiç mi hiç benzemiyorum, ben konuşabiliyorum, sen konuşamıyorsun.

Bir rüya gördüm ve aldığım nefesi istersem sese çevirebilecek olmam ve bunun hiç de garip olmaması, kimsenin yargılamayacak olması beni, hem kimsenin devletin bile isterse sesimi kısamayacak olması öyle ilginçti ki her an kendimi tutamayıp bağırabilirim çok bağırırım hem de dehşetli bağırırım aşmış bağırırım coşmuş bağırırım bağırırım bağırırım bağırırım da öyle bağırırım da sesim kısılır bir daha konuşamazsam diye... bağıramadım.

Ellerimi bir kemanın tellerinde gezdiriyorum, bir piyanonun kapağını açıyorum, davulun çubuklarını alıyorum elime. Ama çekmiyorum telleri, basmıyorum tuşa, çubukları geri bırakıyorum. Her nefes alışımda ses tellerime dokunan ama ısrar etmeyen hava gibi çekiniyorum, eğer bir şey söylersem korkunç bir şeyler olacak, kendi sesimi duymayacağım da seninkini duyacağım, bana duymak istemeyeceğim şeyler söyleyeceğim kendim, senin ses tellerinle.

Ama yine de içten içe istiyorum, bağırmak istiyorum ne söylediğimin önemi olmadan sırf parmaklarım gitarı çalsın, kanunun tellerine vurayım, karşımda duran seni ağlatayım, gözyaşları benim gözümden aksın.

Hiç kimsenin -Yalvaç'ın bile- tamamlayamayacağı bir şarkıyı söylerken uyandım.