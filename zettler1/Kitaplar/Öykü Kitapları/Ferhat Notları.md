**Ömer Çelik**'in ikinci öykü kitabı.
Aşağıda koyu vurgulanmış öyküler, bence iyi öyküler.
Kitabın genel kusuru, mutfağın fazla içinden olması. Çok fazla yazar, çok fazla dergici, çok fazla öğretmen. Çok fazla kendisi var, kurguların tamamında.
Bir ilk kitap olsa sanırım daha çok beğenirdim, ama iyi yazar olarak gördüğüm insanlardan, her kitaplarının öncekilerden daha iyi olmasını beklemek bence benim hakkım.

### Öyküler
- ==Sineklerin Tanrısı==: Eski arkadaşı okul müdürüyle arasına sebeplerinden birinin aşk olduğu bir husumet giren bir öğretmen onunla ölüme yaklaştıran bir kavga ediyor ve ikisi de hastanelik oluyorlar... ve bu ona huzur veriyor.
 > Küçükken, aldığımız nefesin bile sayılı olduğunu duymuştum birilerinden. Aklım erene kadar, ara sıra elimden geldiğince nefesimi tuttuğumu hatırlarım.
- *Meclisten Dışarı*: Postmodern iç sesli bir edebiyat camiası eleştirisi. Ben sevmiyorum böylesini.
> Duayen olduğuna inanan bir duayeni öldüremezsin, o çoktan ölmüştür zaten.

- *Gâvur İcadı*: Bir baba oğlunu ve karısını arkada bırakıp Amerika'ya kaçıyor. Kadın hayata nefretini iki kelimeyle, gavur icadı ifadesiyle özetliyor. Tek seferliğine diğer insanlar gibi olmaya çalışan baş karakter oğlanın sevdiği kıza güç bela alabildiği hediye kabul edilmiyor. Öyküde teknik hata var.
- *Ferhat Notları*: Bütün ederini sonda açıklayacağı gizeme bağlamış. Sondaki gizemi o kadar da saklayamadığını fark edince koşar adım finale ermiş. Oysa iyi işlense ikinci sefer de okunduğunda keyif verebilecek bir kurgusu var.
	- Okuldaki ekzantrik hocalardan birisiyle, adı okulun efsaneleri arasına karışmış eski bir okul birincisi aynı kişi çıkıyor. Çok iyi tutulmuş ve seneler boyunca ve değişen müfredatlara rağmen öğrencileri başarıya götüren notlar da bu ilişkinin tespitinin katalizörü oluyor.
- *Şam(piyon)*: Öykünün sonunda ne olduğunu anlamadım. Kurgu, bir ortaokul turnuvasında şampiyon olmak için şike yapacak kadar hırslı ve zengin bir çocukla güya namus timsali takım kaptanı arasında inşa edilmiş ama karakterlerin hepsi 30 yaşının üstünde.
- ==Karakteristik Özellik== Üç kafadar birlikte dergi çıkarıyorlar. Dergi çıkarmanın ve edebiyatın ne için olduğuna dair bir soru niteliğinde. Şener Çevik karakteri çok inandırıcı değil, çünkü bir yandan güçlü bir insanmış gibi resmedilmiş, ama bir yandan da güçlü değil. Edebiyat dergisi çıkaran insanlar bu üç karakterin karışımı, yani hem cahil, hem çok okumuş, hem de kibirli. Kurgudaki gerilim, bu üç boyut arasındaki gerilimle alakalı. Sonda ise, kendilerinin gelecekteki hali olan Şener Çevik ile karşılaşıyorlar. Kendilerinin de niyet ettiği gibi, Şener Çevik oldukça ekzantrik ve gençlere yardım ediyor.
	> Hakiki edebiyattan para kazanılamayacağını bilmediğine göre, bu çocuk cidden kara cahil.
	
	> Yoksa dehalarına ulaşmak için çırpındığım ustaların ancak kibirlerine mi ulaşabiliyorum?
- ==Hırsız Var== Kameraların bozuk olduğu bilgisinin "exposition"u çok amatör bir şekilde yapılmış. İki yerdeki gereksiz aracümleler ritmi bozuyor. Ama bence gerilimi yerinde, iyi bir öykü. Farklı bir sonla bitse siyasi bir manaya da hizmet edebilirmiş gibi duruyor.
	- Kurgu: Bankamatiğin önünde bir adam Hırsız var diyip bayılıyor, cüzdanı boş. Başında bekleyen adam suç üzerine kalmasın diye detektifçiliğe soyunuyor, ama yaptığı manevralar suçlunun o olduğunu ima ediyor. Ama suçlu o değil. Bankamatik. Böyle özetleyince kapitalizm eleştirisi gibi olmuş, meğerse.
- ==Edip Melih Bey== Öykünün girişinde büyük bir sıkıntı var. Metnin geri kalanına haksızlık. Aşırı tekliyor, öyle böyle değil. Joker'in ağız yarası hikâyesine benzer bir şekilde, "Bu adam yazarlığı neden bıraktı?" sorusuna cevap aranıyor. Ama hayatın umrunda değil, insanların da.
- ==Gerçek Yazar== Aaa, Edip Melih Bey'in ve Karakteristik Özellik'in ve Ferhat Notlarının devamı. Hoş bir metindi.Arthur Conan Doyle'a detektiflik rolünün yakıştırılmasını çok gerçekçi bulmadım. 
	- Kurgu: Yazmaya bağımlı olduğundan hayatını kurtarabilmek için yazıyı bırakan adam, yeni yetme bir edebiyat heveslisiyle karşılaşıyor ve onu ezmek için bir öykü yarışmasına birlikte katılyorlar. Yeni yetmenin yazdığı öyküyü kendi epostasına göndertip, o öyküyü düzenleyip, yarışmayı bu düzenlenmiş haliyle, yeni yetmenin ismiyle kazanıyor ve ona ders vermiş oluyor. Ama sonra yeniden yazının içine düşüyor ve kayboluyor. Bir yerde kaybolmuştum, geri geldiğimde gibi bir ifade var, bunu nereye yoracağımı bilemedim, sanırım Ömer Çelik, iki farklı son arasında gidip gelirken koymuş orayı.
- *Son Dokunuş* Acı Yok öykülerine en benzeyen öykü. Kurgusunda ustasının sırrını keşfeden ve bu sırrı kendisinin kılmak için yalan dolan cinayeti göze alan bir çırak var. Ama konu yine bir eser üretimi, yine incelik, yine teknik, yine ilham perisi. Biraz sıkılmaya başlamadım desem yalan olur.
- *Beşir Koran'ın Kayıp Günlüğü (?) Hakkında Bazı Mülahazalar*: Kitaptaki en ilginç öykü. Kurgusu basit, yazar ve eski doktor Beşir Koran'a bir cinden hamile kalmış bir kadın geliyor, Beşir Koran kadına yardım edeyim derken onu öldürmek zorunda kalıyor ve bunu günlüğüne de yazıyor. Maalesef olanca ilginç olmasına rağmen konu yine yazarlara, eleştirmenlere, metnin gerçek olup olmadığına, metnin gerçeğinin ne olduğuna dair sorgulara dönüşüyor.* Ömer Çelik, kelimenin tam manasıyla işi gücü edebiyat olan bir insana dönüşmüş.*
- *İlham Tutulması* Yazarımız, yazarken kendisini kendisi gibi hissediyor ama hissettiği kendisi kendisi değil, yazar tarafı. Yazmayınca nasıl bir insan olacağını merak ede ede, yazan tarafından ayrılıyor, ona yabancılaşıyor. Olur da yazan tarafından başka bir tarafı varsa, bir umut belki öykülerin orasında burasında görünür diye dua ediyor. Kitabın iyi bir özeti desem haksızlık mı etmiş olurum?
- *Çapraz Sorgu* Kitabın tek bilimkurgu öyküsü. Yine "exposition" hakkında bazı sorunları var. Kurgu: Robotların içine yüklenen ahlak yasası, sadece düşmanın robotundayken makbuldür diye dünyanın içine eden ve insanları yok olmanın eşiğine getiren insanlardan sonra bir takım teknokratlar, dünyayı bile isteye robotların yönetimine veriyorlar. Bazı güç fantezisi olan insanlar, diğer insanları peşlerine takıyor, yer altı sığınaklarında direniş gösterme bahanesiyle kendi yönetme ihtiyaçlarını gidermiş oluyorlar. Bir robot da bu işi barışçıl yollardan çözmeye karar veriyor. Konuşarak.
- *Yedi Parçalı Muamma*: Acı Yok kitabına geri dönüyoruz. Yine oradaki muntazam aşık öykü kalıbı kullanılıyor. Benzer karakterlerle ve benzer atmosferlerde yazmayı çok seven yazarımız, belki de bir roman yazmak ister. Kurgu: Ustasından bir türlü el alamayan Recep, icazetsiz bir aşık olur ama rüyayı göremediği için gerçek bir aşık da değildir. Onun gerçek bir aşık olmasını isteyen ustası onun peşine düşer ve onu bilmeceleri ve atışmalarıyla mağlup edip durur. En sonunda ona cevabı nefs olan bir bilmece sorar ve bir mendilin içinde gizli bir tezene ile onu sınar. Muamma da tezeneyle ilintisi de zayıf olduğundan öykü biraz zayıf kalmış, ama teknik olarak kuvvetli.
- *Üç Hikâye* Bir başka aşıklı hikaye. İlerde, meşhur olduğunda, içinde sadece aşık hikayelerinin olduğu tematik bir kitap yapmak ister belki Ömer Bey. Bunun kurgusu şu şekilde. Yarım yamalak üç aşık, kendilerini tamlaması için Hızır'ı buluyorlar. Hızır da onlardan kendilerini tanıtması için en sevdikleri üç hikâyeyi anlatmalarını istiyor. İçlerinden birisi aşkını sazla ispat etmeye çalışırken yanan birisini, diğeri yoldaşını öldüren saz aşığını diğeri de çobanken sorumluluğun üzüntüsüyle eren bir başkasını anlatıyor. Sonra Hızır da kendi hikâyesini anlatıyor. Meğer Hızır, Hızır değilmiş. Sevdiceğine kavuşmadan ölmek istemeyen bir başka aşıkmış, bir şekilde ölümsüzlüğü bulmuş, bir şekilde ölümsüzlüğü geri iadenin de yolunu bulmuş. Zamanında kendi anlattığı üç hikâyeyi duyunca ölebilecekmiş. Yani yazarımız, benim gibi, ve diğer az okunan yazarlar gibi, yazdığı hikâyelerin kültüre karışmasını temenni ediyor. Son iki öykü kitaba renk katmış, kendi başlarına çok iyi öyküler olmasa da, verdikleri renk sebebiyle değerli buldum.